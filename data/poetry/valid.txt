嵩峤云高，洛川波暖。举头乔木森无断。□□□雨绝风尘，小桥频过春渠满。□□离宫，□棱斗焕。万家罗绮多游伴。□□□□自风□，□□是处喧弦管。
子规啼破城楼月。画船晓载笙歌发。两岸荔枝红。万家烟雨中。佳人相对泣。泪下罗衣湿。从此信音稀。岭南无雁飞。
霜天清晓。望紫塞古垒，寒云衰草。汗马嘶风，边鸿翻月，垅上铁衣寒早。剑歌骑曲悲壮，尽道君恩难报。塞垣乐，尽双锦带，山西年少。谈笑。刁斗静。烽火一把，常送平安耗。圣主忧边，威灵遐布，骄虏且宽天讨。岁华向晚愁思，谁念玉关人老。太平也，且欢娱，不惜金尊频倒。
秋云朔吹晓徘徊。雪照楼台。梁王宴召有邹枚。相如独逞雄才。明烛薰炉香暖，深劝金杯。庭前粉艳有寒梅。一枝昨夜先开。
早岁相期林下，高年同在尊前。风花绣舞乍晴天。绿蚁新浮酒面。身外虚名电转，人间急景梭传。当筵莫惜听朱弦。一品归来强健。
归雁低空，游蜂趁暖。凭高目向西云断。具茨山外夕阳多，展江亭下春波满。双桂情深，千花明焕。良辰谁是同游伴。辛夷花谢早梅开。应须次第调弦管。
和风动□。□□新年□入手。世事尘□。□□□情近酒□。水开湖□。□□笙歌波面起。相与排□。□□□胜特地□。
饱食日□□。□上危亭。东风昨夜入□□。□□雪晴云□□，□遍银屏。回首叹劳生。□鼎相承。皇恩早晚□□□。□□陂边垂钓手，不负幽情。
夜来风横雨飞狂，满地闲花衰草。燕子渐归春悄。帘幕垂清晓。天将佳景与闲人，美酒宁嫌华皓。留取旧时欢笑。莫共秋光老。


暮冬天地闭，正柔木冻折，瑞雪飘飞。对景见南山，岭梅露、几点清雅容姿。丹染萼、玉缀枝。又岂是、一阳有私。大抵是、化工独许，使占却先时。霜威莫苦凌持。此花根性，想群卉争知。贵用在和羹，三春里、不管绿是红非。攀赏处、宜酒卮。
渔舟容易入春山。仙家日月闲。绮窗纱幌映朱颜。相逢醉梦间。松露冷，海霞殷。匆匆整棹还。落花寂寂水潺潺。重寻此路难。
宝髻松松挽就，铅华淡淡妆成。青烟翠雾罩轻盈。飞絮游丝无定。相见争如不见，有情何似无情。笙歌散後酒初醒。深院月斜人静。
红日迟迟，虚廊转影，槐阴迤逦西斜。彩笔工夫，难状晚景烟霞。蝶尚不知春去，漫绕幽砌寻花。奈猛风过後，纵有残红，飞向谁家。始知青鬓无价，叹飘零官路，荏苒年华。今日笙歌丛里，特地咨嗟。
一夜东风穿绣户，融融暖应佳时。春来何处最先知。平明堤上柳。染遍郁金枝。姊妹嬉游时节近，今朝应怨来迟。凭谁说与到家期。玉钗头上胜，留待远人归。
小阑干，深院宇。依旧当时别处。朱户锁，玉楼空。一帘霜日红。弄珠江，何处是，望断碧云无际。凝泪眼，出重城。隔溪羌笛声。
星移斗转，玉蟾西下，渐觉东郊向晓。马嘶人语隔霜林，望千里、长安古道。珠宫姊妹，相逢方信，别後十分瘦了。上林归去正花时，争奈向、花前又老。
孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。待写红笺，凭谁与寄。先教觅取嬉游地。到家正是早春时，小桃花下拼沈醉。
小山丛桂。最有留人意。拂叶攀花无限思。雨湿浓香满袂。别来过了秋光。翠帘昨夜新霜。多少月宫闲地，娥与借微芳。
蜡炬高高，龙烟细细。玉楼十二门初闭。疏帘不卷水晶寒，小屏半掩琉璃翠。桃叶新声，榴花美味。南山宾客东山妓。利名不肯放人闲，忙中偷取工夫醉。
忆玉清景，繁盛极当时。千古事难追。汉家别庙秋风起，空出奉宸衣。三山浮海日晖晖。
玉宸朝晚，忽掩赭黄衣。愁雾锁金扉。蓬莱待得仙丹至，人世已成非。龙轩天仗转西畿。
上林春晚，曾是奉宸游。水殿戏龙舟。玉箫吹断催仙驭，一去隔千秋。游人重到曲江头。